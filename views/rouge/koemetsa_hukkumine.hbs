<div class="content">

	<h1>A. Sprenki märkmetes mainitud haarang. Aleksei Koemetsa hukkumine.</h1>

	<div class="p">Kaldkirjas on lisatud ümberkirjutaja selgitused</div>

	<h2>Enno Hernitsa meenutus:</h2>
	<div class="p">Meie naabruses, Mäe-Saki talus elas August Koemets. Tal oli tugev majapidamine, 18 lüpsilehma. Tema
		poeg
		Aleksei oli olnud Saksa väes ja hakkas pärast sakslaste lahkumist end varjama. Koos Simo Pihlapuuga tegi ta
		metsa
		punkri.</div>
	<div class="p">Kuigi kaua ei õnnestunud neil ennast peita. Ja välja andis nad mees, kes oli ühes Alekseiga koolis
		käinud. Ta oli olnud Vene väes ja töötas pärat sõda Rõuges miilitsana. Kord oli too mees sattunud seenel käies
		punkri juurde. Aleksei ja Simu olid andnud talle viina, olid ajanud juttu, Aleksei oli koolivennale öelnud:
		“Hää, et
		sa oled siin miilits, meil ka metsas julgem olla!"</div>
	<div class="p">Kuid 5. novembril 1945 juhtus see, mida varjajad ei osanud oodata. Tol ajal olid nad punkris
		kolmekesi:
		Aleksei, Simu ja Sõmerpalu kandist pärit Juhan Ülenurm. Ilmselt oli Võru julgeolek otsustanud tähistada
		oktoobripühi
		ühe punkri hävitamisega. Ja tolle päeva hommikul ilmus julgeoleku väeosa meie lähedale.</div>
	<div class="p">Sündmuste käigust kõneles meile hiljem Juhan Ülenurm.</div>
	<div class="p">Juba enne koitu oli keegi kergitanud punkri luuki ja lasknud tagasi. Luuk oli meeter korda meeter,
		sammal peal, keskel kasvas kuusekene. Nemad kolmekesi ei mõistnud sellest halba arvata. Eelmisel õhtul olid nad
		koos kahe metsamehega, kes end kuskil mujal varjasid, kaua metsas puskarit pruulinud. Arvasid, et noodsamad
		mehed
		kergitasid luuki. Olid veel omakeskis arutanud: ei tea, miks nad sisse ei tule...</div>
	<div class="p">Simu oli olnud kõige külmaverelisem, tõusnud redelit mööda üles, surunud peaga luugi lahti ja näinud
		siis
		sõduri jalgu...Andis valangu, lasi punkrikaane alla; nüüd oli selge, et neid on avastatud.</div>
	<div class="p">Julgeolek asus punkrit hävitama. Kõigepealt visati granaat korstnasse. Aga korstnal oli jõnks sees,
		granaat lõhkes maa peal. Metsamehed olid sellist ohtu ette näinud!</div>
	<div class="p">Siis kaksasid sõdurid punkri luugi kõige hingedega välja. Punkris olijad viskasid mitu granaati,
		puhastasid ümbruse ära ja ronisid ise ruttu välja. Ülenurm ja Koemets pagesid, selg ees, koos ühes suunas; seal
		oli
		paks tihnik, too koht oli mu isatalu metsapiirist umbes poolesaja meetri kaugusel. Sõdurid hakkasid neid
		jälitama.
		Simu tulistas julgeolekumehi takast <i>(tagant)</i>.</div>
	<div class="p">Koemets ja Ülenurm jõudsid punkrist paarsada meetrit eemale, aga sihi peal olid venelased vastas.
		Aleksei
		kukkus maha, ütles kaaslasele: ma olen läbi. Ülenurmel oli ainsaks relvaks püstol. Ja kui ta Aleksei kohale
		kummardus, et selle käest automaati võtta, tabas teda kuul kintsu. Pärast ta ütles:</div>
	<div class="p">„Kui kintsu paugu ära sain, oli mul sääne <i>(selline)</i> minek, et ei kaenud tagasi."</div>
	<div class="p">Aleksei Koemets jäi sinna maha, kuul oli kõhust läbi läinud. Saksa väes oleku ajal oli tal kuul
		kopsust
		läbi läinud, tookord oli ta ellu jäänud. Kuid nüüd lõpetasid ta elu julgeolekumehed, peksid püssipäraga vastu
		pead,
		pea üks pool oli sinine.</div>
	<div class="p">Tuli õhtu, ja siis ilmus meile Juhan Ülenurm, jalast haavatud ja sukkade väel. Sidusime tal haavu,
		andsime süüa, isa otsis tsuuad <i>(pastlad)</i> jalga. Isa ütles:</div>
	<div class="p">„Matame Aleksei maha, siis ei saa julgeolek teada, et nad tapsid Koemetsa poja. Siis ei hakata vana
		Koemetsa kiusama."</div>
	<div class="p">Sõdurid olid laibale leheprahti ja roikaid peale pildunud. Viisime ta 6. novembril teise paika; isa
		lõi
		koos Vidrik Pihlakuga – tema töötas meie talus – kirstukese kokku. Isa arvas:</div>
	<div class="p">„Homme on Võrus paraad, ega nad paraadi ajal teda ikka otsima tule."</div>
	<div class="p">7. novembril kella 11 paiku tõstsime Aleksei vankrile – ta oli raske mees – ja viisime punkri
		lähedale,
		kuhu oli juba haud kaevatud. Arvati: kuskilt kaugemalt võidakse haud üles otsida, punkri kõrvalt seda vaevalt
		taibatakse otsida. Koduteel tegime haake, läksime üle oja Varstu valda, et nad ei mõistaks meile järele tulla.
	</div>
	<div class="p">Järgmisel hommikul nägime, et kerge lumekord oli maha tulnud. Siis oli kergem tunne. Ja samal päeval
		oligi julgeolek kohal – polnud neil kedagi kaasa võtta.</div>
	<div class="p">Miks nad varem ei tulnud? Nende oma mehi oli pihta saanud, oli tegemist nende äraviimisega. Tee oli
		halb,
		nad olid jätnud auto kuskile Pähnile, paar-kolm kilomeetrit eemale. Alles hiljem saime teada, et nad olid läinud
		üle
		oja Varstu valda Olga Treiali tallu, käskinud tol hobuse ette panna ja tulla metsa. Sõdurid olid kaks oma
		kaaslast
		vankrile tõstnud, ühel polnud enam õiget nägu peas. Arvati, et too mees ellu ei jäänud.</div>
	<div class="p">Juhan Ülenurmel polnud kuskile minna, jäi meie poole. Tema õde Pärja oli Ristemäe koolis mu õpetaja.
		Juhan elas talv läbi meil. Karjaköögis oli kelder, kus hoiti juurvilja, sinna seadis ta sellise punkri, kus võis
		olla pikali. Peal olid kaalikad ja peedid, luugiks kerge aganakorv, tolle tõstis peale, kui ise alla läks. Mul
		on
		meeles, et Pärja toidu eest midagi maksis, ja Juhan ise ütles: ma ei tahagi muud, kui saaksin ainult liitri
		suppi
		päevas. Karjaköögis kudus mees korve, seal ta enamjaolt elaski, ööseks ronis punkrisse. Karjaköögis oli soe,
		seal
		oli suur pada, kus hautati loomadele aganaid, seal tehti puskarit.</div>
	<div class="p">Muidugi käidi meid puistamas. Esimest korda tuldi keset ööd ja otsiti kõik kohad läbi. Juhan oli all,
		juurvili peal ja aganakorv ka, sealt ei mõistnud nad teda otsida. Kõik kapid puistati läbi, eriti agar oli üks
		Varstust pärit hävituspataljoni mees.</div>
	<div class="p">Juhan Ülenurm lahkus meilt 1946. a kevadel. Kuhu? Toost saadik ei oli mul kahjuks temast midagi
		teada.</div>
	<h4>Simo Pihlapuu päeviku sissekannet sellele punkrirünnakule järgnenust saab lugeda lingilt "Simo Pihlapuu
		ülestähendused", Punkrilahing 5.nov.1945.</h4>