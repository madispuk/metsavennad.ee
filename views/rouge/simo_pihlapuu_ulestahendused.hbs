<div class="content">
	<h1>Simo Pihlapuu ülestähendused</h1>
	<p></p>
	<div class="p">
		Alljärgnevad Simo Pihlapuu märkmed metsavennaelu kohta leiti tema vihikutest, mis olid peidetud ühe talu
		pööningule liiva sisse. Niiskusest loetamatuks muutunud tekstiosad on tähistatud <b>/.../</b>.
	</div>

	<hr />

	<div class="p">
		/.../
	</div>

	<h3>METSAMINEK 1944</h3>
	<h4>RINDE ÜLEMINEK</h4>
	<div class="p">
		Hüva, saatsin Akseli minema, see oli 6 või 7.da augusti paiku /1944. a./. Ise asusime metsa, kuhu
		viisime heinu külje alla ja magasime põõsastes. 10 paiku tuli Aaro ootamatult külla, tema oli sakslaste
		siinviibimise aegu ikka nende vaenuliselt häälestatud. Aaro ütles, et raadios olnud venelaste saates,
		et nemad, so. venelased, olla saavutanud lõuna pool Petseri linna 70 km laiuse sissemurru. Rääkis ka
		Vastseliina meestest, kes olla vabatahtlikena metsast redust välja tulnud, Võrru, ja ütelnud, et „nüüd
		olevat aeg välja astuda kodumaa kaitseks“. Selles oli ju omajagu õilsat patriotismi, kuid minus tekitas
		see vaid segaseid tundeid, oli vahest tunne, nagu oleksid olnud tõesti üks armetu redu. Aaro siiski
		meile midagi ei soovitanud, ega katsunud mingis suunas mõjutada, öeldes, et tehke päälegi nagu
		teile parem näib ja lahkus samal päeval. Lonkisime siis päeval metsas, ja arutasime olukorda. Ühest
		küljest ei olnud ju minul mõtet asuda venelaste rinde tagalasse, sest teadsin, et minul pole sealtpoolt
		mingit armu, küll aga Arturil, kel polnud mingit poliitilist minevikku. Nii oli minul mõeldud, et jään
		partisaniks seni, kui tuleb lahendus, sest mõtlesin, et on võimalik, et Saksamaa kapituleerub sel suvel
		anglosaksidele ja ühiselt asutakse hävitama kommunismi.
	</div>
	<div class="p">
		Et kommunism võiks jääda pikemaks ajaks tugevaks jõuks, seda ma ei uskunud. Võtsin metsast
		maaseest oma tuliuue püstolkuulipilduja välja, mis oli hästi pakitud ja vähimagi roostejäljeta ja
		seadsin selle laskekorda. Meil oli kavatsus punkrit ehitada ja sellejaoks varusime tööriistadega.
	</div>
	<div class="p">
		Ent paistis, et Saarlase metsas liigub rohkesti inimesi, siis läksime 12. VIII /1944.a/ Roobi
		metsa, et
		sinna onni ehitada. Leidsimegi päris kena kohakese ja hakkasime onni tegema. Imelikul kombel, meile
		näis, hakkasid Saksa pommituslennukid lendama ida suunas, kostsid tugevad plahvatused, ja paistis,
		et mitte just väga kaugel. Laupäeval lõuna paiku läksin Vilde küüni juure, et tuua sealt
		magamisriideid, kui kuulsin ligidal metsas inimeste ja loomade hääli. Ligemale hiilides nägin, et olid
		tuttavad inimesed. Ühega sain kokku ja kuulsin, et venelased olla juba Heibri ja Matsi külas. Oli
		kummaline tunne. Viisin ka vennale selle uudise, nojah, ütlesime, meil oli ju arvestatud sellega, mis
		tulema peab, tulgu!
	</div>
	<h4>15.VII / 15.VIII.1944/</h4>
	<div class="p">
		Olles äsjavalminud okstest onnis, järsku kuulsime üsna ligidal püssi- ja kuulipilduja ägedat, lühikest
		tulistamist. Kuna meie onn metsas oli risttee ligidal sihitee ääres, siis pidasime seda mitte küllalt
		kindlaks, ja lahkusime kiiruga, ilma, et onnis oleks saand ühtegi ööd magada. Valisime siis kw. 124
		loodepoolse nurga, lootes seal segamatult olla. Ent õhtupoole hakkas meie naabrusse kogunema
		tsiviilrahvast kogu oma rutuga kaasavõetud inventariga. Öösel lõin sõpradega kontakti ja saime süüa.
		Järgmisel päeval käisid ägedad tulistamised, sakslased olid asunud positsioonile Pärlijõe joonele,
		Sännast kuni Mikitani. Käisid õhulahingud. Me riietusime ümber, Artur tsiviilvormi ja mina Eesti
		sõjaväe vormi. Ka sakslastest hoidusime kõrvale, nägemata lahingute kestel mitte ainustki sakslast,
		ega hiljem ka venelast. Laup. öösel tuli äge äiksevihm, olime kuhja all, kuni külje all solisema hakkas.
		Öösel oli kuulda, kuidas nõukogude tankid veeresid Sänna-Lepistu suunas. Lootsime, et sõda läheb
		meist ruttu üle, kuid jäi stoppama meie nina ees. Teisipäeva õhtul juba käisid venelaste automaaturid
		metsas tsiviilelanike tule juures, ent alles neljapäeval võisid inimesed metsast kodudesse minna.
	</div>
	<div class="p">
		Vahepeal saime kuulda, et 4. päevane sõda oli nõudnud tsiviilelanikest mitmeid ohvreid. Ed. Simmul
		ja Ed. Liiv Matsi külast, ja perekond Puru’d, kes mõrvati punaarmeelaste poolt oma kodu ligidal
		põllukraavis. Perek. Purud olid tuntud muidu oma Saksavaenulise ja nõukogudesõbralikkuse poolest.
	</div>
	<div class="p">
		Mispärast venelased nad tapsid, ei ole täpselt teada; Purud ise oskasid hästi vene keelt. Tapetud oli
		ka Puru naiseema, 80 aastane, ja poeg, ca 12 aastane. See roim täitis minu jälestuse ja hirmuga.
		Tegelikult venelased katsusid jäledat mõrva veeretada sakslaste peale, ent kohalikud elanikud, isegi
		„roosad“, on veendunud selles, et seda tegid venelased. Metsnik Otto Puru ise oli toonud inimestele,
		J. Liivale sõna, et „hädaoht“ on möödas, sest „sakslased on läinud ja venelased sees“. Puru’del oli
		tublisti varandust, mida osalt hoidsid kodus, osalt oli jaotatud /.../ Kauksi perekonna kätte, kes asus
		naiseisa Kuslapuu juures. Võib-olla toimus mõrv ka röövi eesmärgil. Hiljem Joh. Kauksi talitas
		mõrvatud Puru varandusega oma äranägemise järgi, hoidudes punasest mobilisatsioonist, viis üht-
		teist miilitsameestele Hirv’ele ja Leis’ile meeleheaks, et need laseks rahus elada.
	</div>
	<div class="p">
		Neljapäeval, ca 17. aug, läksid rahvas kodudesse, ent öösel, kuuldes vankrikolinat, selgus, et vanemad
		olid tagasi põgenenud metsa; venelased tahtsid vägistada, tarvitades jõudu ja ähvardust,
		naabriperenaist ja ka minu vanematega toorelt käitunud. Meie kodu oli lagastatud ja paljaks
		varastatud; kõik, mis andis võtta, oli läind, sealhulgas 2 raadiot (lõhutud), 3 siga, 1 lehm, 3 lammast,
		20 kana ja toiduaineid, keedised, mesi, ja hea hulk, kummutitäis paremat pesu, jne. Muuseas olid
		venelased tühjendanud nisukoti keldrisse, ja terade peale musta teinud. Hiljem sai kuulda venelaste
		analoogilistest naljadest, mis nende arvates vist pidid olema väga teravmeelsed ja „kultuursed“, nagu
		nad oma eluavaldusi igal sammul toonitasid. Nii oli Sadras situtud rukkihakkide päävihkudesse ja
		need asetatud uuesti hakkidele otsa, kuskil oli koolimaja lakke loobitud inimeste mustust, viljasalved
		ja toidunõud olid tihti täissitutud jne. jne.
	</div>
	<h4>RINDE ÜLEMINEKU JÄREL</h4>
	<div class="p">
		Nagu mõeldud, nii jäime metsa. Alles, kui lahingud käisid, tegime ühel öösel „punkri“ meetrilistest
		halgudest, viisime heinad sisse ja nii oli mõnus ja soe lamada.
	</div>
	<div class="p">
		Korra toodi teade, et venelased kammivat metsa, mõned ratsanikud ka käisid ja paugutasid huupi,
		paar päeva oli siiski vaikne ja rahulik.
	</div>
	<div class="p">
		Ent siis, ühel hommikul, umb. 20. /august 1944/ paiku, hakkas Hurda küla poolt tulema äge
		tulistamine kergerelvadest ja käsigranaatidest. Mis lahti? Mõtlesime, et mõni üksus sakslasi veel
		metsas pesitab. Vahtisin punkrisuust välja – laskmine tuli ligidale. Mõnekümne meetri peal plaksusid
		kuulid. Vend A. oli väga kahvatu, higi jooksis üle näo, ja minul olla jälle silmad tahtnud pealuust välja
		tungida. Kartsime, et jääme metsalahingu-jalgu. Lõpuks kostis meist juba mööda „urää“ ja siis vile,
		millejärele triangel lõppes. Saime aru, et see oli vaid õppus. Läksid päevad, ja kuna need õppused
		kestsid k. 10.00-18.00, siis hakkasid need närvidele käima. Ka toidu suhtes oli kehvavõitu – suitsurasv
		ja leib, mis taa/.../
	</div>
	<div class="p">
		Lõpuks tegid venelased märklauad samale kwartalile, kus olime. Otsustasime asukoha maha jätta ja
		otsida paremat. 27.8. öösel tegime sääred – Luhasoo suunas. Mina olin teejuhiks. Oli õnnelik tunne,
		kui sai jällegi konte sirutada ja liigutada. Tasakesi me astusime, kotid seljas, mina ees ja vend järel.
		Reedesel päeval olime Mustajärve kaldal, sõime murakaid ja tundsime endid väga hästi, kõik oli
		vaikne. Siunasime endid, et kas me varem poleks võinud sinna minna! Soos olid tehtud
		„puusuurtükid“, tankitõrje suurt. ja kuulip. jne. Nende otstarve näis imelik, kas sõjaajal oldi tarvitatud
		mingit pettemanöövrit?
	</div>
	<div class="p">
		Päeva mõnusalt veetnud, läksime ööseks heinarua sisse magama. Hommikul ärgates silmasime
		Vanamõisa pool karja inimesi, raiumist ja venekeelset kõnet. Liikusime ruttu Peeltesoo suunas ja
		asusime ühte padrikusse. See päev siiski läks vaikselt. Öösel läksin üksinda kodu poole vaatama, nii
		tubakas kui toidupooline oli otsas. Tahtsin ka naabritallu sisse astuda, olin juba keldri taga, kui kuulsin
		väljas kahtlast köhimist ja jätsin õuele minemata. Selguski, et talus olid venelased. Läksin siis üle oru
		koju, astusin majja, mille uksed olid enamasti lahti, nagan-pistolit laskevalmis hoides. Maja oli õnneks
		tühi, kuid ma ei leidnud siiski, mida otsisin, kuigi ka pööningu kolistasin läbi. Kodu oli rüüstatud, ja
		hõbekuusk, mille kunagi istutasin, tüvest murtud. Et maanteel liikus venelaste patrull, siis tegin varsti
		minekut, võttes vaid tooreid tubakalehti kaasa.
	</div>
	<div class="p">
		Jõudsin õnnelikult sohu tagasi, heites puhkama. Pääle lõuna ärkasin. Varsti käis kauge suurtüki pauk
		ja siis kukkus kuul meist mitte kaugele sohu, nagu mütsus, sest lõhkemata. Ütlesin vennale, et laseme
		jalga. Vend täheldas, et minul olla jäänud hirm Kr. <i>/Krasnoje/</i> Selost saadik suurtükitule ees. Tuli teine
		kuul, mis lõhkes. Nüüd olid ka vennal „tuurid“, litsus Pillardi küla suunas ja jäime metsavahi lähedal
		sohu peatuma. Õhtul vend hankis toidupoolist ja tubakat ja mõningaid uudiseid. Sõime kõhu täis ja
		heitsime saralisse puhkama, tundes ennast hästi. Järgm. päeval nägime venelasi tulevat metsavahi
		poole. Liikusime tagasi sügavamale sohu. Ent pärast lõunat algas „kadrill“ - suurtükid tulistasid igalt
		poolt sohu, ja üks jalaväe rünnak tuli idast, teine läänest. Jäime justkui kahe tule vahele. Ka vihma
		tuli, oli räbal olla. Saime kuulda, et olla juba punane mobilisatsioon. Ütlesin vennale, et kuidas tema
		arvab, kas ta ei soovi metsaelu maha jätta, sest tal ju karta midagi poleks. Ent vend ütles, et jääme
		ühte, „meie saatus olgu üks“. Tehtud.
	</div>
	<div class="p">
		Pimeduses liikusime Simmeri heinaküüni poole, et seal süüa saada. Ka tööristad, saag, labidas, kirves
		olid meil, sest järgmisel päeval pidime hakkama Simmeri metsa või sinnakanti punkrit ehitama. Saime
		teada ka, et üks üksus, venelased, ca 30 meest, käivad ümbruskonnas nuuskimas. Et nad öösel ei tule,
		selles olime julged. Saavutasime küüni, sõime kõhud täis ja heitsime magama, et valgenedes sealt
		lahkuda. Vennal oli küll kogu aeg küünis magamise vastu, ent ütlesin, et kas nad paganad, nuuskurid,
		just täna öösel või hommikul peavad tulema, sest mõeldud oli, et see oli esimene ja viimane öö seal
		küünis. „Seletasime“ ka unenägusid; vend oli näinud unes, et tema müts, uus müts oli olnud
		roojastatud; see oli kukkunud tema käest maha; ta oli võtnud selle üles, kuid teised pole tahtnud
		astuda isegi selle kohapeale, kus müts oli lamanud.
	</div>
	<div class="p">
		Keegi tuttav naine, vana inimene oli näinud unes, et vend oli olnud mustas riides ja laulnud.
	</div>
	<div class="p">
		Ah ja; eelmine päev, olles Luhasoos, vend leidis kaelalt suure täi. Meie teada me juba hulgal ajal neid
		parasiite ei omanud. Hüva.
	</div>

	<h4>KOKKUPÕRGE VENE LUURAJATEGA</h4>

	<div class="p">
		Kesköö paiku uinusime mõnusasse unne soojades heintes. Ärkasime hommikul; sadas peent, tihedat
		vihma. Minu konepistol (MP) pandsin eelmisel õhtul seljakotti ja seljakotiga heintesse. 300 9mm
		Geco padrunit suka sees pistsin samuti heintesse. See öö oli ka esimene, kus mul relv ei olnud
		laskevalmis käepärast. Küüni ligidal oli kari. Tegime ühe suitsu ja ootasime, et vihm lakkaks. Simmeri
		talu pool oli kuulda koera haukumist. Sisimas tundsin pisut ebamugavust. Vihm lakkaski, ent kuna
		kari oli küüni juures, lamasime veel hetke vaikselt, „mõnuledes“ soojas pesas. Vend oli minust paar
		meetrit läve pool, mina kohe rööbiti tagumise seinaga. Järsku karjapoiss ütleb teisele:“Kolm venelast
		tuleb üle niidu.“ Kuulsime juba venekeelset tervitust. Kuulatasime hinge kinnipidades; minul oli juba
		hilja hakata relva otsima, mis öösel sai, nagu öeldud, pandud seljakotiga heintesse. Lootsime, et kui
		oleme vaikselt, venelased ehk lähevad mööda. Hetki pärast kuulsin juba nende juttu küüni juures.
		Tõmbasin käega endale heinu rinna ja näo peale, olles nii heintega enam-vähem kaetud. Järsku –
		venelane hüppas küüni lävele. Arvatavasti ta märkas midagi kahtlast, sest ta hüüdis. Me ei teinud
		häält. Venelane hüüdis uuesti. Hetke pärast Artur vastas: „Jaa“. Venelane tuli juure, arvatavasti otsis
		venda läbi, küsitles, mida see siin teeb. Vend vastas, et töötab. (Oli erariietuses). Kuid samas, ei tea,
		kas venelane leidis seljakoti (Saksa sõjaväe oma) või nagani, vist küsis, et mis see tähendab? Vend
		tõenäolikult vastas, et on põgenenud Saksa armeest. Kõneluse jooksul tundsin, et venna hääl
		ärevusest veidi värises, küllap minu pärast.
	</div>
	<div class="p">
		Venna küsitlemise lõpetanud, venelane võttis ühe puu, mis oli heinte pääl, ja paistis tavalise heinte
		kandepuuna, hakkas kõndima heintel ja puuga torkima ja kobama, tulles aegamisi minu poole.
		Kuulsin, kuidas teised venelased, kes olid Urva pool, hüüdsid, ent meie omad (3) vist vastasid, et
		oodaku. Tundsin, kuidas venelane ligines samm-sammult torkides ja kobades heinu. Mõtlesin, et olen
		nüüd läbi. Kuna venelane tahtis peaaegu minule komistada, astudes saapaninaga minu paremale
		käsivarrele, torkas ta mitu korda teibaga minu pää ja jalgade juure. Kartsin isegi, et ta lööb
		teibaotsaga näkku. Läbi heinte nägin, kuidas venelase konepisoli laad kõikus minu kohal. Siis astus
		paar sammu edasi; jäin avastamata! Kobades, kuni ring täis sai, lausus vennale: „Paidom“ /vene k.
		„lähme“/. Kuulatasin hiirvaikselt, kuni hüppasid üle läve välja. Tundus imena, et ta mind ega minu
		seljakotti ei leidnud! Ka seljakoti leidmisel võis arvestada minu avastamist, sest kott asus pää juures
		heintes, ja kotis oli ju relv!
	</div>
	<a class="magnific-popup-image" href="/images/rouge/simo_pihlapuu_ulestahendused_skeem1.jpg">
		<img class="image_left p200" src="/images/rouge/simo_pihlapuu_ulestahendused_skeem1.jpg">
	</a>
	<div class="p">
		Viivu pärast tõstsin pää heintest; nägin, kuidas venelased läksid vennaga üle niidu, olles juba ca 80m
		kaugusel.
	</div>
	<div class="p">
		Hakkasin kiiruga otsima oma asju. Leidsin seljakoti ruttu ja viisin selle läve juure. Otsisin ka nagan’i
		venna aseme juures, ent ei leidnud, küll aga tubaka-kimbu, mille peitsin põue. Viskasin ka pilgu
		palkide vahelt välja, kedagi ei näinud. Hakkasin otsima padruneid, mis suka sees öösel said pistetud
		heintesse, kuid ei leidnud ega leidnud.
	</div>
	<div class="p">
		Aega oli kulunud mõni minut. Järsku kuulen, venekeelne jutt ligineb, on juba üsna küüni juures.
		Kargasin seljakoti juure ja tõmbasin selle suu lahti. Õnneks oli koti nöör jooksvas sõlmes, ja nii sain
		avada koti väga ruttu. Kotist tõmbasin konepistoli välja, surusin kaseti alla – venelased olid juba küüni
		nurga juures – juba ilmusidki – vinnastasin kone, käib plõksatus, venelased vaatavad samal hetkel
		minu poole, kuid juba mina surun päästikule – ta-ta-ta-ta. Vägevalt kõlab valang, vast ainult 7-8
		padrunit, veel vägevamalt karjusid venelased; kõik sündis silmapilgu jooksul. Venelased karjuvad,
		nagu ma veel pole kuulnud inimest karjuvat, pööreldes ise ringi. Paar sekundi pärast kukkus teine
		otseti kummuli, jäädes liikumata lebama, teisel oli parem käsi asetatud vastu suud, ja alumine
		näopool ning käsi nõretasid verest. Mees, venelane, ise vajus põlvili, ja konepüstol langes tema õlalt,
		vaadates ise minule üksisilmi otsa, vaikselt. Oma kone laskevalmis hoides kargasin juure ja võtsin
		venelase kone „sõjasaagiks“ ja kargasin võssa, Paltsepa talu suunas. Paarikümne meetri järele
		viskasin venelase kone põõsasse, kuna märkasin, et see nõretab verest, määrides käed. Pagan võtaks,
		seljakott ühes laetud kassettidega ja muu heaga jäid maha, aga „midägi tettä“ /pole parata/, kone
		pihus ja heites pilgu igale poole, lasin parajat seatraavi Paltsepa talu suunas. Samas kuulsin ka kone
		või automaadi valangut Urva suunas, nagu hiljem selgus, katsus Artur minu tulistamisest tekkinud
		väikest segadust kasutada, katsudes põgeneda, too valang oligi temale saadetud; heitnud kivi taha
		pikali, Art. tõenäolikult minestus, nagu hiljem oli kuulda, ehk ta teeskles seda. Igatahes jäi ta
		venelaste kätte.
	</div>
	<div class="p">
		Pooljoostes liikusin siis kirde suunas, tagala suunas, sest Luhasoo poole ei usaldanud minna, sest
		sealpool, nägin küünist, liikusid venelased. Korduvalt eksisin ja sain Viitina Kaveldi teele; kõhklesin,
		kas katsuda liikuda kodu või Haanja suunas. Kuna Majas’e nurm oli lage ees, siis võtsin kursi ida
		suunas. Jõudsin Variku Olga kohale väikese sookese juure, kust maanteeni oli vast 100 m. Järsku,
		kuuldes vankriloginat, ja heites pilgu sinna poole, näen, kuidas üks eraisik, ajades hobust, liikus
		vankriga kiires tempos maantee suunas. Vankril lamas tõenäolikult üks surnu, kelle käsi rippus üle
		vankri parda, ja teine haavatu, olles poolistuli asendis. Vankrit saatsid kümmekond venelast –
		automaaturit, ka vaikselt, võis öelda peaaegu kikivarvul, ringi piiludes. Hiljem kuulsin, et vankris
		olnud ka Artur, niisiis 3 inimest; Artur olnud asetatud surnu alla.
	</div>
	<div class="p">
		Peatselt ilmusid nad maanteel Variku Olga kohal nähtavale; mõnigi, paistis mulle, heitis pilgu minu
		suunas, ent mind nägemata. Palju selles loos mängis minu hea kaitsevärv, Eesti sõjaväe vorm. Soost
		tegin hüppe maantee kaldal asuvasse tihnikusse, nagu skitsil näha, ja seal, oodates kuni sõjaväe
		masinate kolonnid olid möödunud, hüppe üle maantee asuvasse võssa. Selle hüppe juures ma
		arendasin kaunis kadestamisväärt kiirust, sest iga silmapilk võis mäetagant ilmuda mõni punasõdur.
	</div>
	<a class="magnific-popup-image" href="/images/rouge/simo_pihlapuu_ulestahendused_skeem2.jpg">
		<img class="image_left p200" src="/images/rouge/simo_pihlapuu_ulestahendused_skeem2.jpg">
	</a>
	<div class="p">
		Metsas leidsin tüki leiva koorikut, mille pistsin kinni. Tundsin nüüd juba ennast justkui „vanajumala
		seljataga“. Ettevaatlikult liikusin põõsast-põõsasse, kuni jõudsin Jugu järve kaldale; ees oli lage, mida
		ületada päeval polnuks mõtet. Kuna oli päiksepaiste, ajasin higist märja särgi seljast ja asetasin võssa
		päiksepaistele kuivama. Ise sõin marju, vabarnaid, suitsetasin ja kirjutasin päeva sündmused
		päevikusse, mida ma päris korrapäraselt täitsin - (kuid mis hiljem siiski jäid venelaste kätte - aasta
		hiljem).
	</div>
	<div class="p">
		Olgu mainitud, et eelpool kirjeldatud päev oli 30. august, teisipäev, 1944. „Mõnulesin“ siis terve ½
		päeva, /..../ kaldal, olles vahest rõõmus pääsemise üle ja vahest kurb ja mures venna ja kodu saatuse
		pärast. Mõtlesin, et nad Arturi tõenäolikult lasevad maha.
	</div>
	<div class="p">
		Õhtul läksin samas asuvasse küüni magama, ent vaevalt sain uinuda, kui lähedased paugutamised
		hirmutasid mind välja. Kone seljas ja paljajalu liikusin aga ida suunas, vastu tundmatule maastikule ja
		tulevikule.
	</div>
	<div class="p">
		Järgmine päev veetsin Järveküla ligidal, tehes tuld metsas, oli jahedavõitu, pärast tukkusin
		tuleasemel. Öö magasin jällegi küünis. Tuttavaid ei teadnud, liikusin veelgi idapoole, katsudes õhtul
		ühest talust süüa saada. Ent ühes talus ässitati koeraga, teises löödi niisama uks nina all kinni. Ööd-
		päeva pikutasin rõugu all. Nii läksid nädalapäevad, ilma, et oleks pääle marjade ja hernekaunade
		midagi süüa saanud. 3. septembri õhtul tõusin rõugu alt, oli janu. Jooma minnes tundsin, et olen
		nagu purjus, tuikusin, ja värvilised rattad tantsisid silma juurest. Leidsin küüni ja heitsin puhkama.
	</div>

	<h3>METSAELU 1945</h3>
	<h4>PUNKRILAHING 5.NOV.1945</h4>

	<div class="p">
		Samas kuulsin ka, kuidas kii/.../ teise käest küsis: /... ..../ tva tšelovek“, nähtavasti arvasid nad, et
		meid oli 2 meest. Tegelikult oli 3. Mis minu naabritega oli juhtunud, sellest ei olnud minul vähimatki
		aimu, tulistamine enam ei jatkunud. Tundsin ot/..../ kergendust. /.../ kükitades – paigal oli külm, eriti
		varvastel, ma ei liikunud terve päeva jooksul enam paigalt. Millal /..../jad lahkusid, sellest ma aru ei
		saanud. Päike vajus madalamale. Punkri suunast oli vahetevahel kuulda venelaste askeldamist.
		Saabus õhtu. Kuna kõik oli vaikseks jäänud, liikusin ettevaatlikult tagasi punkri suunas, kuni jõudsin
		punkrini. Leidsin, et venelased olid heitnud punkri luugi juure 2-3 granaati ja ühe granaadi heitnud
		korstnasse, mis plahvatades oli lõhkunud korstna ja pliidi. Punkrisse oli tehtud tuli, söed veel
		hõõgusid ja tukid suitsesid. Ronisin redelit mööda sisse. Leidsin, et punker oli täiesti puhtaks tehtud.
		Lootsin, et võib-olla nad ei leidnud minu saapaid, mis mäletavasti olid lükatud pliidi alla, pliit oli
		pakkude otsas, kuid pika otsimise pääle vaatamata ma ei leidnud ei saapaid ega passi ega muud.
		/.../mp (...) oli veel seina küljes. Väljas olid ka märgan/.../ portselani purgikesed. Leidsin siiski
		tekiräbala, millest rebisin jalarätid ja tõmbasin sokinärud pääle ja lahkusin. Õhtu oli vaikne ja selge.
		Metsast välja saades leidsin, et veeloikudel oli jääkirmetus peal, ilm muutus järjest külmemaks. Kuna
		teed ei julgenud liikumiseks kasutada, liikusin nurme mööda. Keegi möödus minust ca 100 m.
		kauguselt, liikudes sealt oja suunas. /.../ kindlatest allikatest andmeid. Hiljem sain teada, et metsas oli
		ka järgmine päev valve, kes kimbutas teekäijaid. Samuti sain teada, et venelasi olla tulevahetuses 2-3
		meest surma saanud (1 leitnant käsigraadi läbi, mille heitsin), /.../ saanud haavata, tegelikud faktid ja
		andmed puuduvad. Tulistamise ajal juhtus ka üks koomiline moment. Venelased, tulles punkrit
		piirama, vahistasid juhuslikult möödamineva Aug. Liiva, jättes selle juure 1 tunnimehe. Hiljem, kui
		laskmiseks läks, hakanud ka tunnimees tulistama püssist huupi padristikku, hiljem öelnud venelane A.
		Liivale, et ärgu see öelgu midagi sellest, et tema tulistas. Muide, venelased olnud 2 autoga, ca 40-50
		meest kokku. Kuigi ma sõprade saatusest midagi ei teadnud ja ise olin viletsas seisukorras, oli süda
		siiski rõõmus, et sellest pöörasest olukorrast tervena pääsesin. Liikusin siis mööda nurmi edasi.
		Katmata peal hakkas külm, võtsin šalli, mis samuti punkrisse oli jäet ja sidusin pähe, kuna müts
		puudus. Nii liikusin mõned kilomeetrid. Jalad said märjaks ja muutusid tuimaks. Sain aru, et nii ikka ei
		lähe. Läksin ühte tallu ja koputasin aknale. /.../mees, see kallimeelne mees ütles: „Astu sisse!“ Kuigi
		ta kõigest teadlik oli juba, mis minuga oli juhtunud, siiski julges ta mind tuppa kutsuda. Mulle anti
		süüa, kuivad jalatsid pastaldega ja seljakott selga ja pudel viina taskus, /.../ läksin jällegi edasi. Ka
		vana jope ja talimütsi sain. Liikudes vast kilomeetri, võtsin „käraka“ pudelist ja heitsin puhkama, ühte
		küüni. Hommikul lahkusin küünist, läksin metsa ja tegin lõkke, et soojendada. Nii veetsin paar ööd-
		päeva, öösel küünis, kus heintel oli soe magada ja päeval metsas. Õhtul läksin „luurele“ ja sain
		kontakti oma sõpradega. Sõbrad olid kõik väga löödud tujus, sest olukord oli räbal – isad-emad-
		vennad vahistatud ja oli juba nii külm, et iga moment võis oodata lund. Puhus vinge põhjatuul, oli
		selge ja mõni kraad külma. Päeval tegime tuld ja öösel magasime küünis. Nii kulusid peaaegu
		nädalapäevad. Kuni ühel õhtul saime kuulda, et venelased on Rõugest lahkunud väga äkki. Kuulda
		olla neid mujale vajatud (Leevile, kus mõned kommunistid metsameeste poolt olla tapetud).
		Hingasime kergendatult. Varsti vabastati vahialused, lasti koju. Ainult August Koemets jäi vangi, kuna
		tema poeg Aleksei Koemetsa süüdistati J. Tootseni ja B. Kõivu tapmises. Aug. Koemetsa viidi J.
		Tootseni hauale matuste ajal ja tutvustati matuselistele kui „mõrvari isa“. Tegelikult miilitsal polnud
		põhjust Al. Koemetsa tapmises süüdistada, kuna too varsti pärast haavatasaamist suri, ega võinud
		õieti midagi valetadagi. Kuigi JT ja BK olid tapetud Saksa konepüstoliga, leidus neid relvi kõikjal. See
		süüdistus oligi vist rajatud paljalt sellele, et „näete, saime mõrvari kätte“ jne.
	</div>
	<div class="p">
		Aug. Koemets vabastati vast 1 kuu möödumisel, kuna teda ju põhjust süüdistada ei olnud, pääle
		asjaolu, et ta oli metsamehe isa. Kuuldavasti sai Aug. K /.../ta pähe, kuuldavasti „kõrgema“ miilitsa
		Mummi käest.
	</div>
	<div class="p">
		Nii, et lund oli oodata igapäev, hakkasime / .../mees punkrit ehitama ja korrastama, vanad punkrid
		jäeti maha. See õnnestuski pärast mõningaid raskusi. Ma sain sõprade ulu alla. 15. novembri paiku
		tuligi lumi, mis jäigi püsima. Võtsime talve külma südamega vastu, oli karta mõndagi viperust.
		Vahepeal olid mõned väiksed sulailmad, ent lund see hoopis ära ei viind, kuigi künkad mustendasid.
	</div>

	<h4>LANT LÄTIMAALE</h4>

	<div class="p">
		Ah ja, saanud sõprade juure punkrisse, läksime 14. nov /1945. a./ paiku sõpradele-eestlastele külla
		Lätisse. Nendel parajasti oli mõeldud teha „lant“ (röövimine) ühte VLaitsnas asuvasse kooperatiivi.
		Võtsime kah sellest osa. Mõisas oli küll 3 tunnimeest, ent need alistusid ilma pauguta. Püssid löödi
		puruks. Saime rikkaliku saagi: riiet, siidi jne. Sellest võttis osa 1 lätlane ja 12 eestlast. „Lant“ toimus
		palja, külmunud maaga, hobusega . Meile läks see „lant“ ohuta korda, ent Lätis, kooperatiivi ümb/.../
		olla saadud kätte ca 6 lätlast metsameest. Alles veel Lätis, hakkas sadama lund. Võtsime pambud
		selga ja tulime oma koju.
	</div>
	<div class="p">
		Nii hakkas talv lõbusalt. Meil oli viina, suitsu ja igasugust väärtuslikku trääni, ühe kohta ca 5-6 000
		rubla väärtuses (1 pd. /puud/ rukist 250 rbl). Varsti seadsime ka 5-lambilise raadio hakkama ja nii
		läks elu kenasti. 20. nov paiku käis 3 röövlit tapetud miilits Hirve naist röövimas. Röövlid olnud
		metsamehed ja olla küsinud miilitsa naiselt tema mehe poolt röövitud varandust, võttes kaasa 120
		bassiga Hohner akordioni, raadio ja 3000 rbl raha. Miilitsa naine olla öelnud, et tapke no mind, kui
		tahate, aga jätke latsekesed elama“. Akordioni kohta oli kuulda muuseas järgmist: Akordioni oli
		saanud A. Hirv Võrus elunevalt lihunik Kahro’lt ähvardusega, lubades juhul, kui K. annab tema / .../le
		pilli, mitte sellesse puutuda (miilits oli varemalt Kahro juures poisiks). Kahro andis küll pilli, ent hiljem
		siiski paigutati vanglasse (arvatavasti H. kaebusega). See oli tüübiline bolševistlik tegu.
	</div>
	<div class="p">
		Saabusid jõulud. Pärast pühi saime teada Lükka soos olnud metsameeste kurbmängu: venelased
		piirasid nad sisse öösel ja tapsid ca 8-9 meest, 1 sai põgenema alusriietes, õnnetuseks oli punker maa
		pinnale ehitatud puuonn, mis venelaste kuulide eest mingit varju ei pakkunud. Ah ja, 14. nov. paiku
		tulles värske lumega Lätimaalt, „landi“ pambud seljas, möödusime ühest majast metsaserval. Majast
		kargas mees välja, öeldes, et Sännas olla küüditatud metsameeste poolt kohalik hävit. pat. mees
		Manglus Uibu. Kevad-talvel leiti selle laip lumes, prillid ninal. Nii! Vaevalt olid venelased lahkunud
		Rõugest, kui jällegi juhtus midagi! M. Uibu pärast igatahes venelased Rõugesse enam ei tulnud.
		Sellega oli Rõugest aasta jooksul tapetud 4 aktiivset kommunisti: A. Hirv, J. Tootsen, B. Kõiv ja M.
		Uibu. Nov-detsembris 1945 juhtus aga järgmist: Rööviti Mõniste meiereid, Varstu kooperatiivi, Roosa
		metskonna kooperatiivi. Jaanuaris rööviti Pähni (Roosa) metskonna kassa, üle /.../ rubla.
	</div>

	<h4>HAARANG VARSTU VALLAS</h4>

	<div class="p">
		Ah ja. Novembri lõpupäevadel oli Varstu v. „Tõlva“ talus Antoni pool järgmine kokkupõrge. Tallu olid
		ilmunud 4 metsameest öösel. Samal ööl juhtusid sinna tulema 12-15 Varstu hävituspataljoni meest
		koos 2 ülemusega. 2 hävituspataljoni juhti kloppisid ustele, nad lasti sisse. Tuppa saabunult nad
		hakkasid kärkides (küsima) nõudma metsameeste väljaandmist. Metsamehed olid teises, pimedas
		toas. Üks nendest (metsameestest) hüppas uksele ja katsus vene konepüstolist tulistada, ent see ei
		läinud lahti. Haarates sõbra käest „Parabellum“ püstoli, ta katsus uuesti tulistada, kuid ka see ei
		läinud esimese „naksuga“ lahti. „Hävitaja“ kargas juba uksele, vist samm vahet. Metsamees vajutas
		„Parabellumi“ päästikule, tabades hävitajat. See langes maha. Teine hävitaja põgenes naiste taha.
		Sellejärele hakanud teised hävitajad, kes väljas, tulistama väljast läbi akende tuppa. /..../ haaras
		suitsugranaadi, mis juhuslikult kaasas oli, süütas selle ja heitis teise tuppa. Tulistamine lakkas.
		Metsamehed kargasid aknast välja. Hüüdes „andke bandiitidele“ nad hakkasid tulistama hävitajaid.
		Need olid ilmsesti segaduses, karjudes –„ärge laske, omad mehed“. Mehed said maanteele. Üks
		metsameestest („Prokurör“, Harald M), kes valdas hästi vene keelt, hüüdis vene keeles, et pidage, asi
		tahab selgitamist. Talle liginesid 4 hävitajat. Jõudes mehele ligi, metsamees hüüdis: käed üles!
		Hävitaja tõstis käed, öeldes: ära lase, ja katsus metsamehe saksa konepüstoli otsa kõrvale juhtida.
		Samas metsamees tulistas, tabades hävitajat puusast. See kukkus. Teised hävitajad avasid omakorda
		metsamehele tule, tabades selle konepüstolit 3-me kuuliga, nii et see muutus tarvitamiskõlbmatuks.
		Ent metsameeste lahkudes tulistas üks hävitajatest nähtamatust kohast, tabades Willi Simmulit
		surmavalt, haavates teist, „Juulu’t“, käest ja küljest. Metsamehed võtsid haavatu kaasa, võtsid külast
		hobuse ja kihutasid Lätimaale. Jõudes Hopa /Ape/ ligidale, nad sattusid metsameestele, kes parajasti
		„karistasid“ miilitsajaoskonda, seda tulistades. (See saadi pärast teada). Momendil metsamehed
		arvasid, et on haarang Lätis ja kihutasid oma haavatuga edasi, viibides mõned päevad talus lamba
		laudas, kuni haavatu toibus ja võidi punkrisse elama minna.
	</div>

	<h3>METSAELU 1946</h3>

	<div class="p">
		Saabus uusaasta 1946. Otsisin oma punkrikaaslase üles ja 2. jaanuari õhtul astusime suuskadele ja
		sõitsime minu punkri juure, jäädes sinna talvituma. Vahetevahel astusin suuskadele ja käisin
		külastamas sõpru. Saabus märts 1946. Märtsi esimesel poolel, kuupäeva ei mäleta, tulid inimesed
		linnast rääkides, et raadio (valjuhääldaja) turuplatsil olla rääkinud, et Churchill tatitab ja õhutab uut
		sõda. Ajalehtedes ilmus sellejärele Stalini intervjuu, mis oli antud vastulöögiks Church. kõnele, kus
		Church. oli öelnud, et idaeuroopa on suletud raudse eesriide taha ja et N-Liit on jäänud puhkama
		loorberitele? See viiski Stalini rööpast välja ja ütles intervjuus, et Church. kõne olnud taktitu (sellest
		tuleneski Church. „tatistamine“, st kuulajad ei saanud hästi aru, ja et Church. on sõja õhutaja. Õhus
		oli tunda elektrit. Sarnane jutt meeldis kõigile metsameestele ja üldse kommunismivastastele. Küllap
		selle järelduseks oligi, et Sõmerpalu valda saabusid tosinal hobusel metsamehed ja võttes selle oma
		võimu alla, tapsid 13 inimest, so kommuniste ja nende perekomnnaliikmeid. Võru NKVD sõdurid
		hakkasid metsamehi jälitama. Kaudsetel andmeil sai metsamehi algul 11 surma ja vangi ja majas, kus
		mehi oli ca 6 /Hindriku talu/, selle ründamisel venelaste poolt said kõik mehed surma ja põlesid sisse
		/Määritsa lahing/, venelaste kaotusi tulevahetuses ei ole teada, räägiti, et neid olla langenud kokku
		umbes 40 ümber. Mõni päev hiljem tegid mehed „landi“ Kõrgepalu valda, võttes kangakudumise
		artellilt kangad, samal ööl tapeti metsameeste poolt 3 hävituspataljoni meest ühes hobusega teel.
		Kuuldavasti olla hävitajad nõudnud metsameestelt, kes tulid teel vastu, dokumente. Üks surnutest oli
		Hallist Rõuge vallast.
	</div>
	<div class="p">
		Mõni päev hiljem (märtsi lõpupäevil) vangistati metsameeste poolt Varstu vallas hävitajad Rumpe ja
		Sergei, kes lasti metsas maha. Aprilli esimestel päevadel metsamehed tulistasid Haanja vallamaja,
		haavates ühte hävitajat ja rüüstasid kooperatiivi, sellejuures langes teel ootamatu kokkupõrkel
		venelastega Raagi kohal Ruusmäe vallas Vold. Teas, metsamees, saades kuuli pähe ja tõenäoselt
		silmapilkselt surma. Teised mehed, 11 meest ja 3 hobust, pääsesid ühes kooperatiivi-kaubaga tervelt.
		Sarnaseid röövimisi ja kommunistide tapmisi toimus üle Võrumaa kuuldavasti. Metsamehd kihutasid
		hobustel ringi ja tegid tükka? Nii ei julgenud täitevkomiteede tegelased enam vallamajas viibida
		mõnda aega, näit. Rõuges. T. komiteede juurde pandi hävitajad, u 5 meest valvele. Majas üks
		naljahammas oli lõiganud telefonijuhtmed öösel katki. Sellest aitas, et komiteemehed põgenesid
		vallamajast minema. / .../im veel parteiorganisaator, põgenes, roomates käpuli lumes, laadalisi,
		pidades neid bandiitideks. Kuna metsameeste aktsioon oli toimunud, kuigi juhuslikku laadi nii siin kui
		seal, saabus ka vastuaktsioon. Venelaste, NKVD/ .../ saadeti venelased gruppidena laiali, 10 – 20
		meest (näiteks Sõmerpalus) haaranguid tegema. Haanja landi tegijad olid ka osaliselt sarnased
		põgenejad metsamehed, kes oma punkrist venelaste haarangu kartusel olid lahkunud, see ei
		takistanud neid uues redupaigas uuesti pihta andmast. Esiti oli kuulda haarangust Sõmerpalus, siis
		Mõniste, Varstu ja VRoosa kandis. Venelased näit ajasid taga Hinnimäe Kasaka poega, kes põgenes
		jalgsi, relvata ja venelased jälitasid teda hobustel. Poiss jooksis ligi 3 km, venelased kannul, kuni
		Kogrele, kus ta saadi kätte. Räägiti, et kui poiss oli ära väsinud, oli joosnud veel neljakäpukil edasi.
		Koomiline oli veel asjaolu, et poiss ei olevat olnudki metsamees tõsises mõttes, vaid oli põgenenud
		nii omal käel. Hiljem ta vabastati.
	</div>

	<h4>KOKKUPÕRGE LÄTIS</h4>

	<div class="p">
		Olid sulailmad aprilli 6-7 paiku, kui ca 14 metsameest sõitsid oma punkri juure, 3 hobusel
		koormatega, ajutiselt redupaigast tagasi, Lätisse. Enne seda oli saadet 2 meest maakuulajatena ette.
		Ent üks maakuulajatest, nagu hiljem selgus, oli äraandja, NKVD agent Martin, lätlane rahvuselt, kes
		saatis metsameeste saabumisel nendele venelased kaela. Ent õnneks ei läinud mehed lätlasega
		kokkulepitud kohta, tühja majja, vaid oma punkri juure. Punkri juures nad kuulsid, kui vast 1 km
		kaugusel tulistati tühja maja, kus nad arvati olevat. Mehed jätsid hobused koormatega ja hakkasid
		põgenema Eestimaa suunas, venelased, u 10 kordses ülekaalus, nende järel. Metsamehed, olles
		surmani väsinud ja kurnatud, vahetevahel peatusid ja tulistasid vastu. Kuuldavasti olla saanud mõned
		venelastest kergemalt haavata ja Marienburgi miilitsaülem surma, oma granaadist, mille ta heitnud
		punkri korstnasse ja mis, lõhkedes enneaegu, tabas meest ennast ja vigastas mõnda kaaslastest.
		Metsamehed, tosina mehe ümber, pääsesid tervetena Eestisse. Sealjuures olnud ka oma koomiline
		moment. Põgenedes üle veskitammi, hüüdnud Arandu Paul veskilistele, et sõbra’, viimnepäev um
		käen. Mehed magasid järgmisel päeval talus, kui nendest möödusid haarangu venelased, kes läksid
		Luhasoole, ja lasid seal suure, (10x4x2,5) punkri õhku. Punker oli tühi.
	</div>
	<h4>RUUSMÄE MEESTE LAHING PILLARDI JUURES</h4>
	<div class="p">
		Just eelmisel päeval oli Ruusmäel, Pillardi küla lähedal, järgmine kurbmäng: küla lähedal, soo saarel,
		oli metsameeste punker. Punkris olid parajasti järgmised mehed: Aug. Eliason (Eelsoo), Rein Kask,
		Ants (Hans?) Look (?) ja Elm. Pärli, kui umbes kella 10 paiku saabusid sinna haaranguvenelased ja
		piirasid punkri sisse. Meestel ei olnud valvet väljas ja nad ei märganud alguses olukorda. Kui üks mees
		tahtis punkrist väljuda ja kergitas luuki, tulistati teda väljast konepüstoliga, mees sai käest haavata.
		Samas heideti punkri eeskotta (kust luuk viis välja) käsigranaat ja üks mees sai puusast vigastada.
		Mehi kutsuti alla andma, ent A. Eelsoo võttis kuulipilduja, pistis otsa punkriluugi vahelt välja ja hakkas
		tulistama. Venelased vastasid sellele. Heideti hulga käsigranaate metsameeste poolt, ca 20 ümber.
		Lahing vältas 3 tundi, kuni metsameeste laskemoon hakkas lõppema. Tehti katset punkrist lahkuda.
		A. Eelsoo läks esimesena välja ja sai pihta. 2 meest (teine nendest haavatud) jäid momendil
		punkrisse, kuid Elm. Pärlil õnnestus pääseda piiramisahelikust tervena. Teised 3 said surma, kuidas
		just, seda ei tea. Venelasi olla langenud kohapeal 8 meest ja 3 olla surnud teel haavadesse, niisiis
		kokku 11 meest. Oletatavasti olid äraandjateks lätlane Martin ja Taru, kes vast 2 nädalat oli
		metsameestega ühes ja andis ennast „vabatahtlikult“ vangi (ei kasutanud põgenemisvõimalusi). Kuna
		ka minu ja minu sõprade punkrid olid hädaohus avastatud saada, siis lahkusime punkritest ja asusime
		elama metsa alla. See oli 10. aprilli paiku. Lumi oli suuremalt jaolt sulanud, ent ilmad olid viludad,
		vahetevahel sadas lund ja ööseti külmetas päris tublisti. Need olid viletsad päevad aprillis. Saabus
		vaikus nii otsijate kui otsitavate vahel, „vaherahu“. Metsamehed valgusid laiali.
	</div>
	<div class="p">
		9. mail hakkasin endale tegema onni, kuid leidsin üllatuseks, et maa oli veel alt külmanud (kaevasin
		veidi maasse). Mai lõpupoole asusin oma onni, mis oli tehtud varbadest ja okstest. Ka sõbrad
		elunesid telkides. Peagi saabus juuni. Juunis ootasin põnevusega iga päev vihjeid, mis osutaksid
		sõjale, ent asjata. Enne jaanipäeva tegin metsas viina. Sinna sattus juhuslikult Punases kaardiväes
		teeniv polkovnik. Kuna ta meie „seisust“ ei tunnud, siis hakkasime napsitama. /.../ jäime
		polkovnikuga „6 silma alla“, tah/.../ mina oma m-mehest sõbraga. Järsku polkovnik küsis minult, mis
		mees te olete? Mina: „metsamees“. Sõbralt samuti sama vastus. „Miks te mind ära ei tapa?“ küsis
		polkovnik. Vastasin, et pean teda siiski eestlaseks, ja et me ei ole sarnased mehed, kes tapavad.
		Polkovnik küsis mult ka relva, andsin oma talle püstoli vaadata, täheldades, et kannan relva vaid enda
		jaoks, et vältida vangistust. Polkovnik patsutas õlale, öeldes, et olete lollikesed. Ta näitas meile ka
		oma püstolit, 7.65 tuliuut Waltherit, kutsus meid metsast välja, andis kätt – ja justkui vannutades
		andis lootusi, et meil läheb hästi ja isegi ütles mulle, et minust saavat mees, kes hakkab teisi
		metsamehi välja tooma. Kõige selle „selgitustöö“ pääle ta küsis: „Noh, kuidas on, kas tulete?“
		Vaikisin, vaadates kõrvale. Samuti ka sõber. „Ei taha?“ küsis edasi. Vabandasin, et puudub selleks
		julgus. Sellegipärast ajasime oma sooja peaga juttu edasi, ent polkovnik korduvalt rõhutas, et juhul
		kui meie (või üldse m-mehed) ta tapaksid, siis tulevat hirmus kättemaks. Nähtavasti tema siiski veidi
		sellega arvestas. Kuigi südames uskusin, et kuuli polnuks talle palju, kui vanale (20a) parteilasele,
		sõprade pärast ei tulnud seda siiski mõttesse, eriti pärast seda, kui koos olime napsu võtnud. Hiljem
		veendusin, et polkovnik oli üsna labasevõitu seltsimees, kes minu mõiste järgi ei andnud polkovniku
		(koloneli) mõõtu välja. Juhuslikult oli viin, mida jõime, talumehe oma, hiljem, kui mina viina tegin,
		polkovnikuga enam kokku ei saanud ega olnud mitte huvitatudki sellest.
	</div>
	<div class="p">
		Pärast jaanipäeva saabusid ilusad soojad ilmad. Tuli suvi – heinategu – supelused ja mõnulemised
		päikesepaistel. Ilus, päikseküllane suvi, ent see läks nii ruttu. Ja loota mingisugusele pääsemisele või
		õieti sõja võimalusele vähenesid päev-päevalt. Muide, ma pole kunagi uskunud, et konverentsid
		võiksid meid venelastest päästa või et oleksid võimalikud sisemised muutused riigis, ei, uskusin ja
		usun tänapäev, et ainus pääs on sõda. Kuna inimesed suuremalt osalt (julgesti /.../) soovivad
		kommunismist vabaneda, liigub alatasa jutte sellest, et nendel (bolševikel) tuleb lahkuda eestist sel ja
		sel kuupäeval. Need jutud olid nii naiivsed, et ma vaevalt kuulasin nad ära ilma vastuvaidlemata (on
		ju teisipidi hea, kui inimene loodab, kuigi tal seks pole vähimatki alust).
	</div>
	<div class="p">
		Saabus august. Ööd läksid pikemaks. Tegevuseta olek hakkas tüütama. Saime kuulda, et Pähni
		metskonna kaupluses on midagi. Läksimegi vaatama. Võtsime tunnimehe ja kaupmehe kinni ja
		laadisime seljakotid täis. Kompvekke päris rohkesti, pisut riiet ja mitmesugust pudi-padi, ca 1000 rbl
		väärtuses mehe peale. Odav lant. Kompvekke ma süüa ei saanud, hambad ei lubanud. Viina jõime
		samal hommikul (1 pudel mehe peale) ja kalakonservid suupisteks peale. Pääle lõunat käisin
		suplemas. Septembri algul läksime Kikkaoja meierei võid at/.../. Esimene kord see ei õnnestunud ja
		pimedas „kadusid“ (eksisid) mehed teineteisest lahku. Vast nädala pärast läksime uuesti, kahel
		hobusel tõime 10 kasti võid ja mehele 4 kasti kohupiima (mis läks rikki, kuna me ei teadnud, et kastis
		oli kohupiim). Võitoomine läks iseenesest väga ladusalt: sõitsime hobustega kohale, lõime akna sisse,
		samuti kerged uksetahvlid ja ladusime koormad pääle. Tagasiteel meie ei kohtanud ühtki elavat
		hinge. Ka hiljem ei tulnud sest pahandust. Mehe kohta tuli ca 40 kg võid (a’. 80-90-100 rbl kg). (3.
		septembril käisin viimast korda suplemas).
	</div>

	<h4>HAARANG KUKLASE KÜLAS</h4>

	<div class="p">
		Mõni päev pärast meie võilanti korraldasid venelased haarangu (20. sept. paiku) ühes Lepistu
		(Kõrgepalu) hävitajatega Kuklase külla Kattai tallu. Haarang toimus pääle lõunat k. 16.00 paiku. Talus
		oli sõnnikuvedu, kus oli ka 2 metsameest, teine nendest Luik (pärit Lepistu v. „Viru“ talust. Olukord
		oli haarajatel nähtavasti hästi teada. Ent viimasel silmapilgul jooksis üks metsamees, kui sai teada, et
		venelased sõitsid autoga Roobi metsa, tallu ja hoiatas. Mõni minut pärast seda panid metsamehed
		juba igaüks eri suunas, kusjuures Luik sai ühe kuuliga rinnust haavata, teised 2 pääsesid. Luik
		paigutati haiglasse, kust ta hiljem, paranenult, lasti vabaks. Ja on seda tänaseni (Luik oli relvatu). Kuni
		septembri lõpuni ei olnud isegi öökülmi (halla), siis 1. oktoobril üllatas taevataat sellega, et saatis
		põhja tuule ja lume. Lumi küll sulas, püsimata öödpäeva. Ent ilmad läksid ja jäidki jahedaks.
		Septembri teisel poolel kannatasin tugevat hambavalu, 2hel hambal oli juurepõletik. Paari nädala
		järel küll tõbi ja valu kadus, ent tänapäev on veel need hambad tüütavalt vigased. Oktoobri alul sain
		omale priimuse, mis oli jahedate ilmade puhul väga hea piima soojendamiseks. Et okt. varastasime
		/.../ga, kellega olime otsustanud hakata punkrit ehitama, laudu saeveski juurest. 6. okt. paiku
		hakkasime kaevama. 13dal okt. sadas hommikul jällegi tublisti lund, ent teerajad sula maa tõttu jättis
		siiski vabaks. 13.X. so. pühapäeval, oli punker niikaugel, et kolisime sisse. 15dal teisip. tegime pliidi.
		14 öösel vastu 15. sadas ka lund, mis ka peatselt sulas. Ah ja – punkrilaudu tuues pidime osa laudu
		panema maha mäe alla, seda juhtus nägema Al. E. kes seda järgmisel päeval rääkis G. Raag’ile, kes
		seda rääkis edasi saeveski öövahile J. S.ile, kelle poeg oli tähendanud, et tean küll, nood lauad läksid
		maa sisse.“ Laudade järele võis isegi aimata punkri asukohta. J.S tütre E. koolis käis miilits Seeme ja
		sealtkaudu võinuks asi läbi tilkuda. Alul, punkri ehitamise ajal, tegi see vahejuhtum südame täis, ent
		asukohta me sellepärast ei muutnud. Praegu on juba elatud 3 kuud ära ja hea õnne peale elame
		edasi. Laua-asja ma katsusin „diplomaatilisel“ teel lahendada, mis ka õnnestus. Peab imestama
		inimeste sõbralikkust ja vaikimisvannet, ka nendel, kes võiksid olla kommunistid. Peab ütlema, et see
		elu metsas polnuks tänasel kujul üldse mõeldav, kui inimesed – kas või mõni üksik siinkandis oleks
		tahtnud meid reeta. Kuid miks nad ei teinud seda? Selleks võis olla mitu põhjust: 1. Suuremal osal
		perekondadest on bolševike ajal olnud lähemaid sugulasi, poegi ja vendi redus, samuti
		metsameestena. 2) inimesed on valitsusega väga halvas vahekorras, 3) hirm, et reetmine võib
		avalikuks tulla ja saada reetjale endale saatuslikuks.
	</div>
	<div class="p">
		Nii, asusime punkrisse. Milline mugavus! Saame korralikult süüa sooje toite, eluruum on soe, avar ja
		mõnus, voodil ei puudu isegi lina ja padi. Õhk on hea. 2 mehe punker on ca 4 m pikk, 2,5 lai, 1.90
		kõrge, laudpõrand ja seinad ja lagi, 1 uks ja aken. Valgust kipub ainult kasinavõitu olema. Hiljem
		mineerisin ka /.../ 1 tankimiini ja 2 miiniheitja miiniga, elektrisütikutega, juhuks, kui peaks võitlus
		tulema. Relvadest omasime kumbki /.../ püstoli ja püstoli, ja 2 saksa raskepritsi ka, /.../ padruniga.
		Hääl juhul võiksime bolš. jõudu katsuda. Meil oli ka mõeldud ruumi 3ndale mehele, kuid üllatuseks
		mees läks välja, veel esimese lume tulekul, kuigi mitmekordse pärimise pääle tema seisukoha suhtes
		ta veel 1 päev enne väljaminekut kinnitas, et ta seda ei tee. Muidu pidasin meest täitsa ja kindlaks
		meheks. Niisugune pettus tuli ka siis täitsa üllatuseks. Imestamisväärt on näha, kuidas mehed, kes
		metsameestena on toime pannud röövretki kooperatiividele jne., käesoleval aastal püüdsid „välja“
		minna ja mis näiliselt on ka senini nendel õnnestunud. Sama imestamisväärt on näha, kuivõrd hästi
		parteilased seda võimaldavad. Korduvalt on teatatud: „Tulge välja, ega midagi ei tehta!“ Ja seni pole
		tehtud ka midagi. Omaltpoolt leian, et see väljamineku asi on mitmes suhtes kahtlane. 1. oled välja
		minnes kohaga seotud 2. oled kättesaadav. Kogemused näitavad, et ka varandus konfiskeeritakse või
		röövitakse alles siis, kui mees on kätte saadud. Praegu elavad mitu suurimat ražbonikut metsas, kelle
		varanduse külge pole juletud veel kätt panna. Kuna see kodude lagastamine on suurel määral valla
		täitevk. kätes, siis paistab, et nad teatud määral tunnevad metsameeste perekondade vastu respekti,
		niikaua kui nad (m-mehed) on vabaduses. On ka põhjust.
	</div>
	<div class="p">
		Nüüd metsa jäänute ja välja läinute vahekorrast. Pole asjata märkida, et suuremalt osalt välja läinud
		suhtuvad metsajäänutesse jahedamalt ja ükskõiksemalt kui tsivilistid, kes ise sugugi pole tundnud
		metsaelu raskusi. Kohtumistel ei tihata näidata, et oled soovimatu külaline, ent külla ka just ei
		kutsuta. Võib arvata, et südamepõhjas mõnigi väljaläinu mõtleb, et oleks kena, kui metsameeste käsi
		käiks halvasti, mis oleks tõenduseks, et „vaadake, ma tegin hästi, et läksin välja“./ .... ..../ . Väljaläinud
		metsamees/ ..../gi meid hädaohu korral kindlasti hoiatada. Juhtus nii, et venelased sõitsid haarangule
		naabermetsa. Väljaläinud metsamees tegi parajasti viina parteimeestele, kui temale viidi teade
		lähenevast hädaohust. Mees katkestas küll viinategemise, minnes ise T.K. esimehe poole rettu, ent
		meile hädaohust ei teatanud, ehkki selles polnuks nimetamisväärset riski. Hiljem sama mees, olles
		raskustes dokumentide saamisega sõjakomissariaadist, kavatses tarvitada tütarlapse abi, kes varem
		oli „tähelepanuta“ jäetud, ja kes tõenäolikult ei näinud väljaminekus mingit sangarlust.
		Haletsemisväärne rabelemine oma näruse elu pärast, kus unustatakse igasugune väärikus. Teine
		väljaläinu „poeb“ sellega, et võtab seltskonnategevusest aktiivselt osa, näidendis ja laulukooris.
		Varem, „kampas“ olles pidasin selliseid närususi nende meeste poolt küll võimatuks.
	</div>
	<div class="p">
		Kuna sügis oli pikk ja lumetu, siis juhtus veel mõndagi. Koomilisem oli lant Lätimaale, kommunisti
		tallu, kust võeti mõnevõrra majakraami. Mees ise pääses nahatäiega. Talu hõivamisel, mis nagu
		tavaliselt läks pauguta, juhtus, et majaelanikud kippusid käest ära põgenema, küll pööningule, küll
		keldrisse, kust nende väljatoomisega oli igavene „hiirejaht“, nagu ütlesime. Süüdi oli nõrk valgustus.
		Siis rööviti Ruusmäe miilitsa naist (Noortoots). Pähni metskonda. Sügis oli sarnasteks asjuks pikk ja
		väga soodus. Väike lumekirme püsis kuni 13. jaanuarini 1947. Jõulu ja uus-aasta vahel juhtus jälle
		midagi. Kõrgepalu vallas Piirikolgas elava Kallase tallu ilmusid 2 erariides meest, lasid võtta 3
		punaarmeelased püssilukud välja ja lasid Kallase (hävituspat. M,3 ees) maha.
		Asi toimus päeval. Haarang ei andnud tulemusi. Inimesed, kellega sellest tehti juttu,
		ütlesid vaid, et Kallas oli surma täitsa ära teeninud.
	</div>
	<div class="p">
		Saabusid jõulud. Veetsin need väga hästi. Kuigi jõulukuu oli külm, lund ei olnud veel, nagu oleks
		vanajumal meiega. Jõulu paiku sain omale ka mänguriista, millega /../ aega viita. Vahepeal oli väike
		uudis raadios: Truman nimetas Byrnes’i asemele välisministriks kindral Marschalise /Marshall/ ja
		teised uudised, kuigi väiksed, ent kõik, mis vihjavad sõjale tulevikus, on meile väga rõõmustavaks
		uudiseks. Kuigi polnud konkreetseid märke sõjast kõige lähemas tulevikus , katsusime endid ikkagi
		uskuma panna selle võimalustes.
	</div>
	<div class="p">
		Detsembris oli meie asupaiga lähemas naabruses rida vargusi, mis mõnevõrra häirisid. Tegelikult
		meie, metsamehed, vähemalt minu tutvusringkonnas, niisugust „musta tööd“ ei tee.
	</div>

	<h3>METSAELU 1947</h3>

	<div class="p">
		13. jaan. tuli korralik talv lumega. Ent täna, 16. jaan tuli sulailm ühes lõunatuulega. Tibab vihma.
		Sulailm ühes lõunatuule ja harvade vihmahoogudega kestis kuni hilisõhtuni, so. 18. õhtuni, sulatades
		lume peaaegu täiesti. Nurmed on täitsa mustad, ainult metsa all ja s/..../ laiguti pisut, ojad aina
		vulisevad. Ent pühapäeva hommikul pöördus tuul põhja ja loodesse, kahutas ja viskas /..../
	</div>
	<div class="p">
		Esmaspäeval, 20. I. tuli ja tegi k...
	</div>
	<div class="p">
		Laupäeval, 18.. õhtul välja minnes /.../ keegi oli luusinud metsas, meie punkrist ca 150 m kauguselt.
		Jälgede järgi otsustades võis olla see ainult kas metsavaht ehk nuuskur, tõenäolikult esimene.
	</div>
	<div class="p">
		Jaanuaris sain täiendavalt kuulda hävituspat. mehe Kallase tapmislugu. Nimelt olid talus 3 venelast,
		relvastatud konepüstolitega, nendest kodus 2 meest, kui keskpäeva paiku saabusid tallu 2 korralikult
		riietatud meest, näiliselt relvata, ja tutvustasid end kui NKVD agendid. Kallas, kes saagis kuuri all puid,
		uskus seda. /..../ jäi K juure juttu ajama . /..../ läks tuppa. Toas olid 2 /... ..../ käsutas partisan käed
		/.../ relvadel (rattaga /..../aknast välja ja kasetid alt. /..../ saabus ka Kallas ja teine /..../ Kallaselt
		hakati
		omakorda /.../. See ütles esiti, et relv olla /.../ naabrite pool. Üks ban/....// ...../ks. Kaasa ühes välja, -
		relva /.../ Minnes üle muru, pani Kallas jooksu, hüüdis teine bandiit ukse lävelt; “Pane!“ K-d saatev
		bandiit tulistas, tabades K-d jalgadest esiti. Teistkordsel tulistamisel rindu. Mees langes. Bandiidid
		võtsid venelaste 2 konepüstolit ja lahkusid. Huvitav, et bandiidid, eksinud metsas ja teinud ringi,
		saabusid uuesti tapetud K. talu juurde. Sealt nad läksid uuesti minema ja jõudsid nüüd sekeldusteta
		oma asukohta.
	</div>
</div>